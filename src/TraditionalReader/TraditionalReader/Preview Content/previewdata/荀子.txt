　　荀子卷一　　　　　　　　唐　杨倞　注
　　劝学篇第一
　　君子曰学不可以已青出之于蓝而青于蓝冰出之于水而寒于水【以喻学则才过其本性也】木直中绳輮以为轮其曲中规虽有槁暴不复挺者輮使之然也【輮屈槁枯暴乾挺直也晏子春秋作不复羸矣】故木受绳则直金就砺则利君子博学而曰参省乎已则知明而行无过矣【参三也曾子曰吾日三省吾身○知读为智行下孟反】故不登髙山不知天之髙也不临深溪不知地之厚也不闻先王之遗言不知学问之大也【大谓有益于人】于越夷貃之子生而同声长而异俗教使之然也【于越犹言吴越吕氏春秋荆有佽飞得寳劒于于越髙诱曰吴邑也貃东北夷同声谓啼声同貃莫革反】诗曰嗟尔君子无恒安息靖共尔位好是正直神之听之介尔景福【诗小雅小明之篇靖谋介助景大也无●安息戒之不使怀安也言能谋恭其位好正直之道则神听而助之福引此诗以喻劝学】神莫大于化道福莫长于无祸【为学则化道故神莫大焉修身则自无祸故福莫长焉】吾尝终日而思矣不如须臾之所学也吾尝跂而望矣不如登高之博见也【跂举足也】登髙而招臂非加长也而见者逺顺风而呼声非加疾也而闻者彰假舆马者非利足也而致千里假舟檝者非能水也而絶江河【能善絶过】君子生非异也善假于物也【皆以喻修身在假于学生非异言与衆人同也】南方有鸟焉名曰蒙鸠以羽为巢而编之以髪系之苇苕风至苕折卵破子死巢非不完也所系者然也【䝉鸠鹪鹩也苕苇之秀也今巧妇鸟之巢至精密多系于苇竹之上是也䝉当为蔑方言云鹪鹩自闗而西谓之桑飞或谓之蔑雀或曰一名䝉鸠亦以其愚也言人不知学问其所置身亦犹系苇之危也说苑客谓孟尝君曰鹪鹩巢于苇苕著之以髪可完坚矣大风至则苇折卵破何也所托然也】西方有木焉名曰射干茎长四寸生于髙山之上而临百仞之渊木茎非能长也所立者然也【本草药名有射干一名乌翣陶𢎞景云花白茎长如射人之执竿又引阮公诗云射干临层城是生于髙处也据本草在草部中又生南阳川谷此云西方有木未详或曰长四寸即是草云木误也葢生南阳亦生西方也射音夜】蓬生麻中不扶而直兰槐之根是为芷其渐之滫君子不近庶人不服其质非不美也所渐者然也【兰槐香草也其根是为芷也本草白芷一名白茝陶𢎞景云离骚所谓兰茝也葢苗名兰茝根名芷也兰槐当是兰茝别名故云兰槐之根是为芷也渐渍也染也滫溺也言虽香草浸渍于溺中则可恶也渐子廉反滫思酒反】故君子居必择乡游必就士所以防邪僻而近中正也物类之起必有所始荣辱之来必象其德肉腐出虫鱼枯生蠧怠慢忘身祸灾乃作强自取柱柔自取束【凡物强则以为柱而任劳柔则见束而约急皆其自取也】邪秽在身怨之所构【构结也言亦所自取也】施薪若一火就燥也【布薪于地均若一火就燥而焚也】平地若一水就湿也草木畴生禽兽羣焉物各从其类也【畴与俦同类也】是故质的张而弓矢至焉林木茂而斧斤至焉【所谓召祸也质射侯的正鹄也】树成䕃而衆鸟息焉醯酸而蚋聚焉【喻有德则慕之者衆】故言有召祸也行有招辱也君子慎其所立乎【祸福如此不可不慎所立所立即谓学也】积土成山风雨兴焉积水成渊蛟龙生焉积善成德而神明自得圣心循焉【神明自得谓自通于神明】故不积蹞步无以至千里【半步曰蹞蹞与跬同】不积小流无以成江河骐骥一跃不能十步驽马十驾【言驽马十度引车则亦及骐骥之一跃据下云驽马十驾则亦及之此亦当同疑脱一句】功在不舎锲而舎之朽木不折锲而不舎金石可镂【言立功在于不舎舎与舍同音锲刻也苦结反春秋传曰阳虎借邑人之车锲其轴也】蚓无爪牙之利筋骨之强上食埃土下饮黄泉用心一也【蚓与蚓同蚯蚓也】蟹六跪而二螯非虵蟮之穴无所寄托者用心躁也【跪足也韩子以刖足为刖跪敖蟹首上如钺者许叔重说文云蟹六足二●也】是故无冥冥之志者无昭昭之明无惽惽之事者无赫赫之功【冥冥惽惽皆专黙精诚之谓也】行衢道者不至事两君者不容【尔雅云四达谓之衢孙炎云衢交道四出也或曰衢道两道也不至不能有所至下篇有杨朱哭衢涂今秦俗犹以两为衢古之遗言欤】目不两视而明耳不两听而聦螣蛇无足而飞【尔雅云螣螣蛇郭璞云龙类能兴云雾而游其中也】梧鼠五技而穷【梧䑕当为鼫䑕葢本误为鼯字传写误为梧耳技才能也言技能虽多而不能如螣蛇专一故穷五技谓能飞不能上屋能縁不能穷木能游不能渡谷能穴不能掩身能走不能先人】诗曰鳲鸠在桑其子七兮淑人君子其仪一兮其仪一兮心如结兮故君子结于一也【诗曹风鳲鸠之篇毛苌云鳲鸠鴶鞫也鳲鸠之养七子旦从上而下夕从下而上平均如一善人君子其执义亦当如鳲鸠之一执义一则用心坚固故曰心如结也】昔者瓠巴鼓瑟而流鱼出听【瓠巴古之善鼓瑟者不知何代人也流鱼中流之鱼也列子云瓠巴鼓瑟鸟舞鱼跃也】伯牙鼓琴而六马仰秣【伯牙古之善鼔琴者亦不知何代人也六马天子路车之马也汉书曰乾六车坤六马白虎通曰天子之马六者示有事于天地四方也张衡西京赋曰天子驾雕轸六骏驳又曰六𤣥蚪之奕奕齐腾骧之沛艾仰首而秣听其声也】故声无小而不闻行无隐而不形【形谓有形可见】玉在山而木草润渊生珠而崖不枯为善不积邪安有不闻者乎【崖岸枯燥】学恶乎始恶乎终【假设问也】曰其数则始乎诵经终乎读礼【数术也经谓诗书礼谓典礼之属也】其义则始乎为士终乎为圣人【义谓学之意言在乎修身也】真积力久则入【真诚也力行也诚积力久则能入于学也】学至乎没而后止也【生则不可怠惰也】故学数有终若其义则不可须臾舎也为之人也舎之禽兽也故书者政事之纪也【书所以纪政事此说六经之意】诗者中声之所止也【诗谓乐章所以节声音至乎中而止不使流淫也春秋传曰中声已降五降之后不容弹矣】礼者法之大分羣类之纲纪也【礼所以为典法之大分统类之纲纪类谓礼法所无触类而长者犹律条之比附方言云齐谓法为类也】故学至乎礼而止矣夫是之谓道德之极礼之敬文也【礼有周旋揖让之敬车服等级之文也】乐之中和也【中和谓使人得中和恱也】诗书之博也【博谓广记土风鸟兽草木及政事也】春秋之㣲也【㣲谓褒贬沮劝㣲而显志而晦之类也】在天地之间者毕矣君子之学也入乎耳著乎心布乎四体形乎动静【所谓古之学为已入乎耳著乎心谓闻则志而不㤀也布乎四体谓有威仪润身也形乎动静谓知所措履也】端而言蠕而动一可以为法则【端读为喘喘㣲言也蠕㣲动也一皆也或喘息㣲言或蠕蠢㣲动皆可以为法则蠕音人元反或曰端而言谓端庄而言也】小人之学也入乎耳出乎口【所谓今之学为人道听涂说也】口耳之间则四寸耳曷足以美七尺之躯哉【韩侍郎云则当为财与才同】古之学者为已今之学者为人君子之学也以美其身小人之学也以为禽犊【禽犊馈献之物也】故不问而告谓之傲【傲喧噪也言与戏傲无异或曰读为嗷声曰嗷嗷然也嗷与傲通】问一而告二谓之𡂐【𡂐即讃字也谓以言强讃助之今賛礼谓之賛賛古字口与言多通】傲非也𡂐非也君子如向矣【向与响同响应声】学莫便乎近其人【谓贤师也】礼乐法而不说【有大法而不曲说也】诗书故而不切【诗书但论先王故事而不委曲切近于人故曰学诗三百使于四方不能专对也】春秋约而不速【文义隐约褒贬难明不能使人速晓其意】方其人之习君子之说则尊以徧矣周于世矣【当其习说之时则尊髙而徧周于世事矣六经则不能然之也】故曰学莫便乎近其人学之经莫速乎好其人隆礼次之【学之大经莫速于好近贤人若无其人则隆礼为次之】上不能好其人下不能隆礼安特将学杂识志顺诗书而已耳则末世穷年不免为陋儒而已【安语助犹言抑也或作安或作案荀子多用此字礼记三年问作焉战国䇿谓赵王曰秦与韩为上交秦祸案移于梁矣秦与梁为上交秦祸案攘于赵矣吕氏春秋吴起谓商文曰今置质为臣其主安重释玺辞官其主安轻盖当时人通以安为语助或方言耳特犹言直也杂识志谓杂志记书百家之说言既不能好其人又不能隆礼直学杂说顺诗书而已岂免为陋儒乎言不知通变也】将原先王本仁义则礼正其经纬蹊径也【所成所出者在于礼也】若挈裘领诎五指而顿之顺者不可胜数也【言礼亦为人之纲领挈举也诎与屈同顿挈也顺者不可胜数言礼皆顺也】不道礼宪以诗书为之【道言说也宪标表也】譬之犹以指测河也以戈舂黍也以锥飱壼也不可以得之矣故隆礼虽未明法士也不隆礼虽察辨散儒也【散谓不自检束庄子以不材木为材木也】问楛者勿告也【楛与苦同恶也问楛谓所问非礼义也凡器物坚好者谓之功滥恶者谓之楛国语曰辨其功苦韦昭曰坚曰功脆曰苦故西京赋曰鬻良杂苦史记曰器不苦窳或曰楛读为沽仪礼有沽功郑𤣥曰麄也】告楛者勿问也说楛者勿听也有争气者勿与辩也故必由其道至然后接之非其道则避之【道不至则不接】故礼恭而后可与言道之方辞顺而后可与言道之理色从而后可与言道之致【致极也此谓道至而后接之也】故未可与言而言谓之傲【傲亦戏傲也论语曰言未及而言谓之躁】可与言而不言谓之隐不观顔色而言谓之瞽故君子不傲不隐不瞽谨顺其身【瞽者不识人之顔色】诗曰匪交匪纾天子所予此之谓也【诗小雅采菽之篇匪交当为彼交言彼与人交接不敢纾缓故受天子之赐予也】百发一失不足谓善射千里蹞步不至不足谓善御【未能全尽】伦类不通仁义不一不足谓善学【通伦类谓礼法所未该以其等伦比类而通之谓一以贯之触类而长也一云仁义谓造次不离他术不能乱也】学也者固学一之也一出焉一入焉涂巷之人也【或善或否】其善者少不善者多桀纣盗跖也【盗跖栁下惠之弟聚徒九千人于太山之傍侵诸侯孔子说之而不入也】全之尽之然后学者也【学然后全尽】君子知夫不全不粹之不足以为美也故诵数以贯之【使习礼乐诗书之数以贯穿之也】思索以通之【思求其意也】为其人以处之【为择贤人与之处也】除其害者以持养之使目非是无欲见也使耳非是无欲闻也使口非是无欲言也使心非是无欲虑也【是犹此也谓学也或曰是谓正道也】及至其致好之也目好之五色耳好之五声口好之五味心利之有天下【致极也谓不学极恣其性欲不可禁也心利之有天下之富也或曰学成之后必受荣贵故能尽其欲也】是故权利不能倾也羣衆不能移也天下不能荡也【荡动也覆说为学学则物不能倾移也】生乎由是死乎由是夫是之谓德操【死生必由于学是乃德之操行】德操然后能定能定然后能应【我能定故能应物也】能定能应夫是之谓成人【内自定而外应物乃为成就之人也】天见其明地见其光君子贵其全也【见显也明谓日月光谓水火金玉天显其日月之明而地显其水火金玊之光君子则贵其德之全也】
　　修身篇第二
　　见善修然必以自存也【修然整饰貌言见善必自整饰使存于身也】见不善愀然必以自省也【愀然忧惧貌自省其过也】善在身介然必以自好也【介然坚固貌易曰介如石焉自好自乐其善也】不善在身也灾然必以自恶也【灾读为灾灾然灾害在身之貌】故非我而当者吾师也是我而当者吾友也谄谀我者吾贼也故君子隆师而亲友以致恶其贼【致犹极也下同】好善无厌受谏而能诫虽欲无进得乎哉小人反是致乱而恶人之非己也致不肖而欲人之贤己也心如虎狼行如禽兽而又怨人之贼已也谄谀者亲谏诤者䟽修正为笑至忠为贼虽欲无灭亡得乎哉【至忠反以为贼】诗曰潝潝訿訿亦孔之哀谋之其臧则具是违谋之不臧则具是依此之谓也【诗小雅小旻之篇毛注云潝潝然患其上訿訿然不思称乎上郑云臣不事君乱之阶也故甚可哀潝许急反訿音紫】扁善之度以治气养生则后彭祖以修身自名则配尧禹【扁读为辨韩诗外传曰君子有辨善之度言君子有辨别善之法即谓礼也言若用礼治气养生则夀不及于彭祖若以修身自为名号则配尧禹不朽矣言礼虽不能治气养生而长于修身自为名号以此辨之则善可知矣彭祖尧臣名铿封于彭城经虞夏商夀七百歳也】宜于时通利以处穷礼信是也【信诚也言所用修身及时通处穷礼诚是也孟子曰君子穷则独善其身达则兼善天下】凡用血气志意知虑由礼则治通不由礼则勃乱提僈【提僈舒缓也尔雅云媞媞安也诗曰好人提提皆舒缓之义】食饮衣服居处动静由礼则和节不由礼则触陷生疾容貌态度进退趋行由礼则雅不由礼则夷固辟违庸衆而野【夷倨也论语曰原壤夷俟固陋也庸凡庸衆衆人野郊野之人】故人无礼则不生事无礼则不成国家无礼则不宁诗曰礼仪卒度笑语卒获此之谓也【诗小雅楚茨之篇卒尽也获得也】以善先人者谓之教以善和人者谓之顺【先谓首唱也和胡卧反下同】以不善先人者谓之谄以不善和人者谓之谀【谄之言陷也谓以佞言陷之谀与俞同义故为不善和人也】是是非非谓之知【能辨是为是非为非谓之智也】非是是非谓之愚【以是为非以非为是谓之愚也】伤良曰谗害良曰贼是谓是非谓非曰直窃货曰盗匿行曰诈易言曰诞趣舎无定谓之无常【不恒之人】保利弃义谓之至贼【保安】多闻曰博少闻曰浅多见曰闲【闲习也能习其事则不廹遽】少见曰陋难进曰偍【偍与提媞皆同谓舒缓也】易忘曰漏少而理曰治多而乱曰耗【少谓举其要而有条理谓之治耗虗竭也凡物多而易尽曰耗也】治气养心之术【言以礼修身是亦治气飬心之术不必如彭祖也】血气刚强则柔之以调和知虑渐深则一之以易良【渐进也或曰渐浸也子廉反诗曰渐车帷裳言智虑深则近险诈故一之以易良也】勇胆猛戾则辅之以道顺【胆有胆气戾忿恶也此性多不顺故以道顺辅之也】齐给便利则节之以动止【尔雅云齐疾也齐急便利皆捷速也惧其太陵遽故节之使安徐也】狭隘●小则廓之以广大卑湿重迟贪利则抗之以髙志【卑谓谦下湿亦谓自卑下如地之下湿然也方言湿优也自闗而西凡志而不得欲而不获髙而不坠行而中止皆谓之湿亦谓之过谦恭而无礼者重迟寛缓也夫过恭则无威仪寛缓●不及机事贪利则苟得也故皆抗之髙志也或曰卑湿亦谓迟缓也言迟缓之人如有卑湿之疾不能运动也】庸衆驽散则刦之以师友【庸衆已解上驽谓材下如驽马者也散不拘检者也刦夺去也言以师友去其旧性也】怠慢僄弃则照之以祸灾【僄轻也谓自轻其身也音匹妙反方言楚谓相轻薄为僄照之以祸灾谓以祸灾照烛之使知惧也照与照同】愚款端慤则合之以礼乐通之以思索【款诚款也说文云款意有所欲也愚款端慤多无润色故曰合之以礼乐此皆言修身之术在攻其所短也】凡治气养心之术莫径由礼莫要得师莫神一好【径捷速也神神明也一好谓好善不好恶也】夫是之谓治气养心之术也志意修则骄富贵矣道义重则轻王公矣内省则外物轻矣传曰君子役物小人役于物此之谓也【君君子能役物小人为物所役凡言言传曰皆旧所传闻之言也】身劳而心安为之利少而义多为之事乱君而通不如事穷君而顺焉【穷君小国廹胁之君也言事大国暴乱之君违道而通不如事小国之君顺行其道也】故良农不为水旱不耕良贾不为折閲不市【折损也閲卖也谓损所阅卖之物价也贾音古】士君子不为贫穷怠乎道体恭敬而心忠信术礼义而情爱人【术法也】横行天下虽困四夷人莫不贵【横行不顺理而行困穷也言所至皆贵也】劳苦之事则争先饶乐之事则能让端慤诚信拘守而详【拘守谓守而勿失详谓审于事也】横行天下虽困四夷人莫不任体倨固而心执诈术顺墨而精杂汗【倨傲也固鄙固顺墨当为愼墨愼谓齐宣王时处士慎到也其术本黄老归刑名先申韩其意相似多明不尚贤不使能之道著书四十一篇墨翟宋人号墨子墨子著书三十五篇其术多务俭啬精当为清杂汗谓非礼义之言也】横行天下虽逹四方人莫不贱劳苦之事则偷懦转脱【偷谓苟避于事懦亦谓懦弱畏事皆怠惰之义或曰偷当为输扬子方言云懦输愚郭璞注谓懦㦏也又云解偷懦谓懦之人苟求免于事之义】饶乐之事则佞兊而不曲【兊恱也言接恱于人以求饶乐之事不曲谓直取之也】辟违而不慤【乖辟违背不能端慤诚信辟读为僻】程役而不录【程功役劳役录检束也于功程及劳役之事怠惰而不检束言不能拘守而详之也】横行天下虽达四方人莫不弃行而供冀非渍淖也【供恭也冀当为翼凢行自当恭敬非谓渍于泥淖也人在泥淖中则兢兢然或曰李廵注尔雅冀州曰冀近也恭敬谓不敢放诞也】行而俯项非击戾也【击戾谓项曲戾不能仰者也击戾犹言乖戾也】偶视而先俯非恐惧也【偶视对视也】然夫士欲独修其身不以得罪于比俗之人也夫骥一日而千里驽马十驾则亦及之矣将以穷无穷逐无极与其折骨絶筋终身不可以相及也将有所止之则千里虽逺亦或迟或速或先或后胡为乎其不可以相及也不识步道者将以穷无穷逐无极与意亦有所止之与【逺行】夫坚白同异有厚无厚之察非不察也【此言公孙龙惠施之曲说异理不可为法也坚白谓厚坚白也公孙坚白论曰坚白石三可乎曰不可二可乎曰可谓目视石但见白不知其坚则谓之白石手触石则知其坚而不知其白则谓之坚石是坚白终不可合为一也司马彪曰坚白谓坚石非石白马非马也同异谓使异者同同者异或曰即庄子所谓大同而与小同异此之谓小同异言同在天地之间故谓之大同物各有种类所同故谓之小同是大同与小同异也此畧举同异故曰此谓小同异庄子又曰万物毕同毕异此之谓大同异言万物揔谓之物莫不皆同是万物毕同若分而别之则人耳目鼻口百体草木枝叶花实无不皆异是物毕异也此具举同异故曰此之谓大同异庄子又曰无厚不可积也其大千里无厚谓厚之极不可为厚薄也不可积言其委积至多不可使复积也凡无厚不可积因于有厚可积故得其大千里千里者举大之极也】然而君子不辨止之也【止而不为】倚魁之行非不难也然而君子不行止之也【倚奇也奇读为奇偶之奇方言云秦晋之间凡物体全而不具谓之倚魁大也倚魁皆谓偏倚狂怪之行庄子曰南方有倚人焉曰黄獠也】故学曰迟彼止而待我我行而就之【学曰谓为学者传此言也迟待也直吏反】则亦或迟或速或先或后胡为乎其不可以同至也故蹞步不休跛鼈千里累土不辍丘山崇成【重意庄六十四章九层之台起于累土千里之行始于足下】厌其源开其渎江河可竭【厌塞也音一涉反源江窦也】一进一退一左一右六骥不致【言不齐故不能致逺路也】彼人之才性之相悬也岂若跛鼈之与六骥足哉然而跛鼈致之六骥不致是无他故焉或为之或不为之耳道虽迩不行不至事虽小不为不成其为人也多暇日者其出入不逺矣【多暇日谓怠出入谓道路所至也】好法而行士也【好法而能行则谓之士士事也谓能治其事也】笃志而体君子也【厚其志而知大体者也】齐明而不竭圣人也【齐谓无偏颇也不竭不穷也书曰成汤克齐圣广渊】人无法则伥伥然【伥伥无所适貌也言不知所措履礼记曰伥伥乎其何之】有法而无志其义则渠渠然【渠读为遽古字渠遽通渠渠不寛泰之貌志识也不识其义谓但拘守文字而已矣】依乎法而又深其类然后温温然【深其类谓深知统类温温有润泽之貌举类君子所难故屡言之也】礼者所以正身也师者所以正礼也无礼何以正身无师吾安知礼之为是也礼然而然则是情安礼也师云而云则是知若师也情安礼知若师则是圣人也【情安礼谓若天性所安不以学也行不违礼言不违师则与圣人无异言师法之效如此】故非礼是无法也非师是无师也【无师谓不以师为师】不是师法而好自用譬之是犹以盲辨色以聋辨声也舎乱妄无为也【舎除也除乱妄之人孰肯为此也】故学也者礼法也夫师以身为正仪而贵自安者也【效师之礼法以为正仪如性之所安斯为贵也礼或为体】诗曰不识不知顺帝之则此之谓也【诗大雅皇矣之篇引此以喻师法暗合天道如文王虽未知已顺天之法则也】端慤顺弟则可谓善少者矣【弟与悌同】加好学逊敏焉则有钧无上可以为君子者矣【既好学逊敏又有钧平之心而无上人之意则可以为君子矣或曰有钧无上四字●耳】偷儒惮事无廉耻而嗜乎饮食则可谓恶少者矣【偷儒惮事皆谓懦弱怠惰畏劳苦之人也】加惕悍而不顺险贼而不弟焉【韩侍郎云惕与荡同字作心边易谓放荡凶悍也】则可谓不详少者矣虽陷刑戮可也【详当为祥】老老而壮者归焉【老老谓以老为老而尊敬之也孟子曰伯夷太公二老者天下之大老也是天下之父也其父归之其子焉往】不穷穷而通者积焉【穷者则寛而容之不廹蹙以苛政谓惠恤鳏寡穷匮也积填委也既然则通者归亦多矣覆巢毁卵则凤凰不至竭泽涸鱼则蛟龙不游又与此同也】行乎冥冥施乎无报而贤不肖一焉【行乎𠖇冥谓行事不务求人之知施乎无报谓施不务报如此贤不肖同慕而归之也】人有此三行虽有大过天其不遂乎【若不幸而有过天亦佑之矣此固不宜有大灾也】君子之求利也略其远思也早其避辱也惧其行道理也勇君子贫穷而志广富贵而体恭安燕而血气不惰劳勌而容貌不枯怒不过夺喜不过予【予赐也周礼八柄三曰予以驭其幸】君子贫穷而志广隆仁也【仁爱之心厚故所思者广言务于逺大济物也】富贵而体恭杀势也【灭权势之威故形体恭谨杀所介反】安燕而血气不惰柬理也【柬与简同言柬择事理所宜而不务骄逸故虽安燕而不至怠惰】劳勌而容貌不枯好交也【以和好交接于物志意常泰也】怒不过夺喜不过予法胜私也【以公灭私故赏罚得中也】书曰无有作好遵王之道无有作恶遵王之路此言君子之能以公义胜私欲也【书洪范之辞】
